[
    {
        "id": 1,
        "blog_date": "2022. január 04.",
        "blog_title": "Inkább kosztümös, mint történelmi sorozat: Sisi",
        "content": [
            {
                "id": 1,
                "type": 1,
                "content": "Wittelsbach Erzsébet életét újra és újra igyekeznek feldolgozni. Ez most sem történt másképp: ezúttal egy német produkciós cég készített el egy, a Sissi életét bemutató sorozatot, mely Magyarországon az RTLMost+-on, illetve (talán) az Epic Drama-n debütált december végén[1], melynek be is rendelték a második évadát. Megnéztem az első évadot, és elmondom, hogy szerintem milyen volt – aztán eldönti a kedves Olvasó, hogy megnézi-e, vagy sem. Az írás \"spoileres\"."
            },
            {
                "id": 2,
                "type": 2,
                "src": "https://m.blog.hu/ci/cinap/image/plakat_6_30.jpg",
                "alt": "Sisi és Ferenc József",
                "position": "center",
                "text": "Kép a Sisi c. sorozatból"
            },
            {
                "id": 3,
                "type": 1,
                "content": "Először is: a körítés. A legtöbbször azért látszik a belefektetett munka, a beleinvesztált pénz. Néhol azonban fájóan középszerű a megvalósítás: amikor a sorozatban kitör a krími háború, és Ausztria a szövetségesek oldalán lép be Oroszország ellen (és bevonul az osztrák hadsereg a román fejedelemségekbe), Ferenc József egy katonai parádét szervez a győzelmeket megünneplendő. Nos, itt körülbelül egy századnyi katona vesz részt a „parádén”, ráadásul egy zárt laktanyában. Az uralkodó még meg is kérdezi, hogy „Hol vannak az emberek?”. A megoldás az lehetett volna, hogy nem írnak bele katonai parádét, ha nincs rá pénz – vagy nem készítik el a solferinoi csatajelenetet. De összességében, tévés szinten impozáns a látványvilág."
            },
            {
                "id": 4,
                "type": 1,
                "content": "Vannak írói következetlenségek, történelmi pontatlanságok is. Az első rögtön Sissi első jelenete, melyben maszturbál. Manapság sok sorozat használja a szexualitást egyik eszközeként, de ezeket legtöbbször a történet indokolja. Azonban egy 16 éves karakter önkielégítését nézni úgy, hogy egy epizóddal később már fogalma sincs a saját testéről, az szerintem kellemetlen. A merénylő karaktere (Béla. Ő csak Béla – mondjuk a mélysége miatt inkább Béci, de mindegy…) sokkal többet szerepel, mint kellene, a történet szempontjából indokolatlan mennyiséget kap. S ha már itt tartunk, tenném fel a kérdést: miért nem Libényi János lett belőle? Legalább a sérülést és a következményeit helyesen mutatják be."
            },
            {
                "id": 5,
                "type": 2,
                "src": "https://m.blog.hu/ci/cinap/image/sissi_epic_drama_premier.jpg",
                "alt": "Sisi és Ferenc József",
                "position": "center",
                "text": "Kép a Sisi c. sorozatból"
            },
            {
                "id": 6,
                "type": 1,
                "content": " Az első évadban egyébként Sissin kívül egy másik karakter sem fejlődött sehova. De az egyszem Erzsébet olyannyira sokat fejlődött, hogy az akkor erősen férfiak által irányított politikába is beleszól: III. Napóleon és Ferenc József Solferino után valamiért Laxenburgban találkoznak, és a tárgyalásra betoppan Sissi is, aki átnyújt Napóleonnak egy jelentést, mely szerint a Német Szövetség államai mozgósítást rendeltek el (maga a mozgósítás egyébként igaz). A sorozatban ezt úgy tálalják, hogy ez is a császárné műve. A valóságban nagyon valószínű, hogy a tárgyalásra sem engedték volna be, mégpedig azért, mert a nők nem voltak politikai téren képzettek. Az uralkodónő szerepe a protokoll-látogatásokon a mosolygás, beszélgetni pár szót. De a politikát – sajnálom, de – a férfiak csinálták ekkoriban. Kizárólag férfiak. Másrészt Ferenc József jelleméből adódik, hogy nem hagyta volna, hogy beleszóljon felesége a politikába: FJ-t gyerekkora óta uralkodásra nevelték, ráadásul úgy, hogy ő egy abszolutisztikus uralkodó lesz. (Ja, és III. Napóleon szerintük tényleg attól volt francia, hogy pici sütiket evett?"
            },
            {
                "id": 7,
                "type": 1,
                "content": "Azonban a magyarokkal való kapcsolata szerintem jobban sikerült. A magyarországi látogatásuk, és az amnesztiahirdetés is teljesen helyes infó. Nekem kicsit szívetmelengető, ahogy a magyarokat ábrázolták: az undor lemászik az arcukról, amikor Ferenc Józseffel beszélnek, vagy ránéznek. Azonban ezen a ponton megjegyezném, hogy nem ártott volna utánanézni, hogy melyik történelmi alak milyen nyelveket is beszélt. A sorozatban ugyanis Sissi tolmácsol férjének, merthogy „az ő magyartudása jobb”. Hát nem. Az uralkodó, neveltetéséből fakadóan beszélte a birodalmában beszélt nyelveket, így a magyart is. Erzsébet pedig az udvarba érkezése után kezdett magyarul tanulni."
            },
            {
                "id": 8,
                "type": 2,
                "src": " https://m.blog.hu/ci/cinap/image/sisic.jpg",
                "alt": "Sisiék",
                "position": "center",
                "text": "Kép a Sisi c. sorozatból"
            },
            {
                "id": 9,
                "type": 1,
                "content": " Sissi karakteréhez hozzá kell még tenni, hogy a sorozatban egy kurtizánt választ komornájának, mert úgy gondolja, hogy Fanny tud neki majd tanítani egyet, s mást. Ez mondjuk lehet igaz, de ilyen ötletet a Trónok harcából lenyúlni kicsit sem kreatív. Másrészt, Sissi saját maga mond le Gizella neveléséről, a valóságban ez másképp alakult, és erre mindjárt vissza is térnék."
            },
            {
                "id": 10,
                "type": 1,
                "content": "Ferenc József olyan, mintha skizofrén lenne – és itt most nem arról van szó, hogy uralkodói magatartása nem egyezik a feleségével szemben tanúsított magatartásától. Arról van szó, hogy néha hősszerelmes, néha féltékeny, néha meg teljesen rideg. Ja, és néha meg teljesen hülye. Erre van egy nagyon jó példa. Az uralkodó ül a dolgozószobájában, benyit a szárnysegédje, és azt mondja:"
            },
            {
                "id": 11,
                "type": 3,
                "content": [
                    "-Az orosz cár követe van itt.",
                    "-Hozzám jött?"
                ]
            },
            {
                "id": 12,
                "type": 1,
                "content": "- őszintén: kihez jött volna?"
            },
            {
                "id": 13,
                "type": 1,
                "content": "Zsófia főhercegnő, Ferenc József anyja itt a jóságos anyós szerepét játssza, pedig, amennyire tudjuk, ő volt az egyik fő oka annak, hogy Sissi nem érezte jól magát a Burgban. A valóságban ő „vette el” (értsd: vonta őket saját felügyelete alá) a gyerekeket, nem pedig a császárné adta át őket neki. Anyóspajtás Sissit éretlennek, alkalmatlannak tartotta a gyermeknevelésre. Ráadásul nagyon sokáig kívülállóként kezelte menyét. A magánélet hiánya, Zsófia konzervatív hozzáállása miatt a császárnéval sosem voltak olyan viszonyban, mint a sorozatban."
            },
            {
                "id": 14,
                "type": 1,
                "content": "A fent felsoroltakból látható, hogy ez inkább kosztümös, mint történelmi sorozat. Vannak egyébként olyan elemei (pl. a nászéjszaka, illetve annak el-nem-hálása - ti. az egész komorna-kar arról beszélt, hogy nem történt meg az aktus, illetve azt is mindegyikük tudta, hogy 3 nappal később sikerrel zárult a foglalkozás), amelyek nagyon is a helyükön vannak. Azonban, ha a valóságra vagyunk kíváncsiak, nem ez lesz a mi sorozatunk. Viszont jól illeszkedik a mai korszellemben megírt sorozatok közé: egy erős női karakter, aki maga mögé utasítja a férfiakat, van benne szexualitás, mely szintén „nagyon mai”. És Sissi fehér maradt! Ez nagy szó manapság, főleg Boleyn Anna után."
            },
            {
                "id": 15,
                "type": 1,
                "content": "Összességében tehát, aki szereti az erős női karaktereket és a kosztümös míliőt, annak tudom ajánlani. Aki az igazi Wittelsbach Erzsébetre kíváncsi, az inkább olvasson el róla könyveket, vagy reménykedjen, hogy a Netflix szériája jobban sikerül."
            }
        ]
    }
]